https://doi.org/10.17026/dans-xce-g8nz

Almere-Stad, De Strubbenweg 4, Gemeente Almere (Fl.). Een Inventariserend Veldonderzoek (IVO-O) Verkennende Fase. : 2020-04/13

In verband met de geplande bouw van een overkapping is een archeologisch onderzoek uitgevoerd aan De Strubbenweg 4 te Almere, gemeente Almere, provincie Flevoland. De plannen voor het terrein overschrijden de vrijstellingsgrenzen voor archeologisch onderzoek van 500 m² oppervlak en 1,5 meter diepte. Het doel van het onderzoek is om vast te stellen wat de kans is op de aanwezigheid van archeologische waarden in het gebied. Het onderzoek bestaat uit een veldonderzoek, verkennende fase (IVO-O; protocol 4003). Hierbij zijn vijf boringen gedaan om de opbouw en gaafheid van de bodem vast te stellen. De top van het pleistocene zand ligt op ongeveer -9,9 meter NAP, oftewel ruim zes meter beneden maaiveld (-3,8 meter NAP). De top is geërodeerd tot in het grijze zand (C-horizont). Daardoor is niet meer vast te stellen wat de mate van bodemvorming in het zand geweest is, waaruit afgeleid kan worden of het gebied in het verleden langdurig droog was. Door de erosie zullen eventueel aanwezige archeologische waarden in het zand sterk zijn aangetast. Op het zand ligt een pakket basisveen gevolgd door 1,8 tot 2,5 meter klei van de oude getijdenafzettingen. Deze klei is slap / ongerijpt wat erop wijst dat hij na sedimentatie doorgaans nat gebleven is. Daardoor lijkt de klei geen geschikte vestigingsplek te zijn geweest voor de mens. Het onderzoek heeft geen aanwijzingen opgeleverd voor de aanwezigheid van het Hauwertcomplex zoals brakwaterkokkels. Evenmin zijn er archeologische indicatoren aangetroffen zoals houtskool, vuursteen en dergelijke. selectie-advies door senior KNA-prospector drs. J.M.G. Bongers Aangezien eventuele archeologische resten op het pleistocene zand door erosie sterk zullen zijn aangetast en aangezien de oude getijden afzettingen niet geschikt lijken te zijn geweest voor menselijke bewoning adviseren wij om geen nader archeologisch onderzoek te laten uitvoeren en het terrein aan De Strubbenweg 4 op archeologische gronden vrij te geven voor de voorgenomen ingrepen. Wel wijzen wij erop dat voor al het graafwerk geldt dat als archeologische grondsporen worden aangetroffen en/of vondsten worden gedaan, dat daarvan direct melding dient te worden gemaakt conform de Erfgoedwet 2015, artikel 5.10. Wij adviseren dit te doen bij de gemeente Almere. De gemeente Almere is akkoord gegaan met de interpretatie van de bodemlagen en het advies en had geen aanvullende opmerkingen (e-mail d.d. 13 mei 2020).