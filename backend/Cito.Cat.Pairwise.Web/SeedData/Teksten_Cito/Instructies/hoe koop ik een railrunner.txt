Hoe koop ik een Railrunner?

U kunt een Railrunner als los kaartje op een persoonlijke of anonieme OV-chipkaart laden of als eenmalige OV-chipkaart kopen. Dit doet u bij een NS-kaartautomaat of NS-servicebalie. Of u bestelt de Railrunner als e-ticket. Dit vervoerbewijs print u uit en neemt u voor het kind mee in de trein. Het e-ticket is persoonlijk.

Is een Railrunner ook geldig in internationale treinen?
Uw kind kan met de Railrunner zonder toeslag op de binnenlandse trajecten van de Intercity Berlijn en de ICE Internationaal reizen. Ook voor reizen met de Intercity direct is geen toeslag nodig. Het Railrunnerkaartje is niet geldig in de Thalys.

Hoe koop ik een persoonlijke of anonieme OV-chipkaart?
Een persoonlijke OV-chipkaart bestelt u online. Online kunt u saldo en losse producten, waaronder een Railrunner op uw kaart laden. De persoonlijke OV-chipkaart is persoonsgebonden. Bij verlies of diefstal is uw saldo binnen 24 uur beschermd en krijgt u uw saldo terug.

Een anonieme OV-chipkaart koopt u bij alle NS-servicepunten en OV-chipkaartverkooppunten. Op de adresvinder vindt u alle ophaalpunten bij u in de buurt.

Een anonieme OV-chipkaart kan niet geblokkeerd worden. U kunt hierop saldo laden en losse producten, bijvoorbeeld een Railrunner.

Ik wil mijn kind begeleiden richting de trein op een station waar de poortjes gesloten zijn, kan dat?
Dat kan, ook als de poortjes in gebruik zijn. U checkt in met uw OV-chipkaart en als u binnen een uur weer uitcheckt, ontvangt u het instaptarief terug.