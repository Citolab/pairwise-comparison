Trouwen in Utrecht
Hebt u plannen om te trouwen? Of om een partnerschap te registreren? Hier vindt u alles over trouwen in de gemeente Utrecht. Bereid u voor met onze checklist. Goed om te weten: alles op deze pagina over trouwen/huwelijk, geldt ook voor geregistreerd partnerschap.

Door het coronavirus mogen bij een bruiloft binnen maximaal 30 personen aanwezig zijn. In de buitenlucht is er een maximum van 40 personen. Dit is met kinderen t/m 12 jaar, maar zonder de trouwambtenaar, bode en mogelijk personeel van de trouwlocatie. De gasten moeten hierbij ook nog 1,5 meter afstand van elkaar kunnen houden. Voor meer informatie over het gewijzigde beleid rond het sluiten van een huwelijk belt u met 14 030.

Meld uw voorgenomen huwelijk van tevoren aan

Voordat u kunt trouwen moet u uw voorgenomen huwelijk melden. Doe dit op tijd bij de gemeente waar u wilt trouwen. De periode tussen de melding en het huwelijk moet minimaal 14 dagen zijn. Maximaal is die periode 1 jaar. De melding van een voorgenomen huwelijk is gratis.

Meld uw voorgenomen huwelijk

Plan trouwlocatie en datum
Utrecht biedt u de keuze uit verschillende trouwlocaties. Leg de trouwdatum en trouwlocatie die u wilt zo snel mogelijk bij ons vast. Doe dit bij voorkeur minimaal 3 maanden voor de geplande trouwdatum om een teleurstelling te voorkomen. In de populaire trouwmaanden mei/juni/september of bij bijzondere data moet u hiervoor een nog langere periode aanhouden. U kunt uiterlijk 18 maanden van tevoren de gewenste huwelijksdatum bij ons vastleggen.

Vraag getuigen
Om te kunnen trouwen hebt u getuigen nodig. Vraag daarom minimaal 2 en maximaal 4 getuigen. Getuigen moeten ouder dan 18 jaar zijn en een geldig identiteitsbewijs bezitten. De gemeente Utrecht biedt geen ambtenaren als getuigen aan.

Kies uw trouwambtenaar
Ongeveer 1 maand voor uw trouwdag neemt de Utrechtse trouwambtenaar contact met u op om kennis te maken en de ceremonie te bespreken. Kiest u liever voor een trouwambtenaar uit een andere gemeente? Of voor een vriend of familielid als trouwambtenaar? Dan kunt u hem of haar laten benoemen tot trouwambtenaar voor 1 dag.

