Mondkapjes op- en afdoen
Hoe zet ik het mondkapje op?
Was uw handen met water en zeep voordat u het niet-medisch mondkapje opzet. Gebruik de touwtjes of elastieken om het mondkapje op te zetten. Raak de binnenkant niet aan. Zorg dat het goed aansluit op het gezicht en de neus, mond en kin bedekt.

Wat doe ik als ik de elastieken van het mondkapje niet goed achter mijn oren kan bevestigen?
Gebruik in dat geval een niet-medisch mondkapje dat met een lint of twee elastieken achter het hoofd omgebonden kan worden. Bij een mondkapje met twee elastieken achter het hoofd, is het ook mogelijk om één elastiek achter het hoofd langs te maken.

Hoe zet ik het mondkapje af?
Gebruik de touwtjes of elastieken om het mondkapje af te zetten. Raak de binnenkant van het niet-medisch mondkapje en uw gezicht (ogen, neus en mond) niet aan. Was uw handen met water en zeep nadat u het niet-medisch mondkapje heeft afgezet.

Wat moet ik doen na het afzetten van het mondkapje?
Na afdoen van het mondkapje is handhygiëne nodig. Zie voor handenwassen de RIVM-instructie. Zorg bij het afzetten dat u niet de binnenkant van het mondkapje of uw gezicht (ogen, neus en mond) aanraakt. 

Wat moet ik met mijn mondkapje doen na gebruik?
Heeft u een wegwerp niet-medisch mondkapje of plastic handschoenen gebruikt voor eenmalig gebruik? Of is uw zelfgemaakte mondkapje kapot of versleten? Dan kunt u dit bij het restafval, in de grijze container gooien. Ook wegwerphandschoenen horen bij het restafval. U kunt ook (katoenen) niet-medische mondkapjes kopen of zelf maken. Deze kunnen gewassen en hergebruikt worden. 