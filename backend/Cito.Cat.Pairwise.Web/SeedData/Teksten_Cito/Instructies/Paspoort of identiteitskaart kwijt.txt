Wat moet ik doen als ik mijn paspoort of identiteitskaart kwijt ben?
Is uw paspoort of identiteitskaart gestolen of bent u deze kwijt? Leg dan een verklaring van vermissing af bij uw gemeente. Dit is nodig om misbruik van uw oude reisdocument tegen te gaan en voor de aanvraag van een nieuw reisdocument. Aangifte doen bij de politie is niet verplicht.

Verklaring van vermissing
Wilt u een nieuw reisdocument aanvragen? Dan moet u een verklaring van vermissing afleggen bij uw gemeente. Anders kunt u geen nieuw reisdocument aanvragen.

Schriftelijk melden vermissing
Het is mogelijk om schriftelijk (op papier of digitaal) een vermissing te melden. De gemeente bepaalt zelf of zij deze mogelijkheid voor haar burgers wil bieden. Informeer bij uw eigen gemeente of u schriftelijk een vermissing kunt doorgeven.

Paspoort of identiteitskaart teruggevonden?
Vindt u uw paspoort of identiteitskaart terug nadat u aangifte heeft gedaan? Dan bent u verplicht het document in te leveren bij uw gemeente. U kunt uw teruggevonden document dus niet meer gebruiken als identificatiemiddel. Het document staat namelijk als vermist geregistreerd. Deze registratie is niet terug te draaien. Het gebruik van een teruggevonden paspoort is strafbaar. De gemeente vernietigt het document om fraude en misbruik te voorkomen.

Nederlanders op Cura√ßao, Sint Maarten of Aruba die hun reisdocument kwijt zijn, moeten na melding bij de politie naar het Kabinet van de Gouverneur ter plaatse. Hier kunt u een nieuw reisdocument aanvragen.

Paspoort of identiteitskaart gevonden door iemand anders?
Heeft iemand uw paspoort of identiteitskaart als gevonden voorwerp bij de gemeente ingeleverd? Dan wordt het paspoort of de identiteitskaart vernietigd en krijgt u deze niet terug. Ook als u de vermissing nog niet heeft gemeld bij de gemeente. U moet dan een nieuw paspoort of nieuwe identiteitskaart aanvragen.

Paspoort of identiteitskaart kwijt in buitenland
Bent u in het buitenland uw paspoort of identiteitskaart kwijtgeraakt? Meld dit dan zo snel mogelijk bij de plaatselijke politie. Vraag daarna meteen een nieuw paspoort of tijdelijk reisdocument aan (noodpaspoort of laissez-passer). Hiermee kunt u terug naar Nederland reizen. Deze aanvraag doet u bij de Nederlandse ambassade of het consulaat. Bij terugkomst in Nederland moet u (meestal) ook aangifte doen bij de Nederlandse politie.

Gestolen of verloren reisdocument vervangen
Het is niet verplicht uw gestolen of verloren paspoort of identiteitskaart te vervangen. Bijvoorbeeld als u uw identiteitskaart kwijt bent en u ook een paspoort heeft. U ben wel verplicht om een identiteitsbewijs te hebben om te voldoen aan de identificatieplicht.

Om fraude van uw oude reisdocument te voorkomen, is het verstandig uw gestolen of verloren reisdocument zo snel mogelijk te laten registreren. Dit kan bij uw gemeente of bij de politie.  